Csejdi Református Templom                 
„A település kétsejtes alaprajzú elrendezésű temploma 1782-ben épült téglából. A hajónál keskenyebb, nyolcszög öt oldalával záródó szentély északkelet felé néz. A hajó délnyugati homlokzatához torony, délkeleti oldalához pedig árkádos, nyitott portikus csatlakozik. Külső megjelenése igen egyszerű, falait lábazat, profilozott koronázó párkány és saroklizénák tagolják. Az utóbbiakat a koronázó párkány alatt vízszintes falsávok kötik össze. A megvilágítást egyszerű félköríves ablakok biztosítják. A tornyot vízszintes és függőleges falsávok tagolják. Legfelső szintjén mindenik oldalán, félköríves hangablakokat, az óra párkány alatt pedig vakolatból kialakított órákat képeztek ki. Az 1782-ben épült templom tágas belső tere puritán jellegű. A fehérre meszelt falak tagolatlanok. A terek mennyezeteit központi elrendezésű, karéjos stukkókeretek díszítik. A hajóban a keret margaréta köré, szalagból és tulipánokból építkező szimmetrikus stukkóminta tölti ki. A szentély keretébe szalagminták kerültek. Stukkókeret fut körbe a mennyezetek szélein és a falakon, a plafon alatt.’ [Barabás Kisanna: A csejdi református templom (Művészettörténeti tanulmány), Református Szemle, 98, 2005. márc.-ápr, 206]