A Máriaffi-féle kastélypark leírása

Az évszázados tölgyeket is magában foglaló arborétum Marosszentgyörgy község központjában fekszik, a DN15-ös főút mellett, 337 méterrel a tengerszint fölött. A kocsányos tölgy (Quercus robur) itt található két példánya 700 évnél öregebb, ezek védett fák. Az egyik a park északi, a másik a déli részében tör az ég felé. Kerületük meghaladja az 5 métert, átmérőjük pedig a 150 centimétert.
1947-ben dr. Traian Săvulescu akadémikus, botanikus tanulmányozta a két évszázados tölgyet, és egy-egy ág évgyűrűi alapján meghatározta korukat: ez akkor 645, illetve 735 év volt. 2016-ban a fák 714, illetve 804 évesek, 2021-ben 719, illetve 809 évesek, míg 2023-ban 721, illetve 811 évesek. A park a marosszentgyörgyi hegytetőn helyezkedik el, egy 5 hektáros sík dombtetőn, barna erdei talajon. A park a kastély közvetlen védelmét szolgálja, körbeveszi azt, de főleg a kastély főút felőli részén terül el.
A park stílusát tekintve „angolparknak” épült, és az első évtizedekben elfedte a kastélyt. A beültetett fák szinuszos vonalrendezésben képezték a főút felé vezető kocsiutat, mindezt az 1962-es évig, amikor egy augusztusi szélvihar a park fáit nagyon megrongálta, sok fát kidöntött, nevezetesen az óriás méretű erdei fenyőket és kőriseket. Ezek pótlásakor az új fákat már egyenes sorokba ültették. A beavatkozás nem érintette a park többi fáit, a hárs, a tölgy, a szerecsendió, az akác, a juhar, a vadgesztenye, a tiszafa, a somfák, sőt a somfasétány is igen jó állapotban megmaradt, de az eltelt idő hozzájárult a híres fasorok megöregedéséhez. A fent említett somsétány tulajdonképpen egy fajtagyűjtemény: 28 fajtából áll, és mind a gyümölcsök beérési ideje, mind pedig formája, mérete, hossza stb. szerint képviseli a különböző somfajtákat.
