Castelul Máriaffi din Sângeorgiu de Mureș
Castelul a fost construit în anul 1870, dar ca să cunoaștem mai bine istoria castelului, trebuie să ne întoarcem în timp. În locul castelului de azi, în secolul 15 se afla casa de reședință a familiei Szentgyörgyi, iar din secolul 16 este cunoscut ca reședința familiei Tóth. Din secolul 17 apare castelul fortificat, reședința familiei Petki, unde au fost primite multe personalități importante din rândul nobilimii transilvănene, cel mai important dintre ei fiind principele Transilvaniei, Gheorghe Rakoczi I, care a participat la nunta lui Todalagi Mihály și Petki Erzsébet. Tot la această nuntă a fost prezent și fostul guvernator al Transilvaniei, contele Sigismund Kornis. Castelul fortificat era construit pe 2 nivele și era împărțit în trei: partea centrală era ocupată de familia nobiliară, unde erau primiți și oaspeții, în aripa stângă se regăseau camerele de oaspeți și locuința preotului curții, iar în aripa dreaptă se afla bucătăria așa cum ne descriu inventarele păstrate de la începutul secolului al 18-lea. Familia Petki era o familie nobiliară cu o lungă istorie în Transilvania, cel mai cunoscut membru al familiei fiind Petki István, căpitanul scaunului Ciuc, Giurgeu și Casin. Familia Petki a deținut castelul până în anul 1819 când ultimul membru al familiei Petki Mária s-a căsătorit cu Maxai Máriaffi Dávid, astfel castelul și domeniile au intrat în proprietatea familiei Máriaffi. Membrii familiei Máriaffi au fost funcționari de rang înalt: Maxai Máriaffi Dávid (1859-1907), trezorier împărătesc și regal, secretar cu rang de ministru la Viena; Maxai Máriaffi Lajos (1868-1921) moșier la Sîngeorgiu de Mureș, fost trezorier la curte; Maxai Máriaffi Gábor (1896-1938) ofițer de armată. Ultimul membru al familiei, Máriaffi Lajos (1894-1971) a fost moșier, trezorier la curtea regală și împărătească, dar și administrator al parohiei romano-catolice din comuna Sîngeorgiu de Mureș. De asemenea a fost membru al ,,status consilium” din cadrul bisericii romano-catolice, membru în Consiliul de administrație al Băncii Agricole din Cluj. S-a căsătorit cu Wesselényi Erzsébet. Familia Máriaffi a fost de asemenea cunoscută pentru cursele de cai organizate în scaunul Mureșului. Construcția actualului castel a fost terminată în anul 1870 cu două etaje, cu două fațade de câte 28 de metri și cu ornamente somptuoase.
De pe drumul principal spre castel ne duce o promenadă lungă până la terasa mare cu coloane și pergolă. Deasupra fațadei principale se află aticul ce accentuează axa castelului.
Pe partea opusă, cu vedere spre râul Mureș se află terasa cu arcade acoperite cu boltă a vela. Deasupra cornișei principale s-a construit un zid cu închidere semicirculară unde a fost așezată blazonul cuplului Máriaffi Albert și Bethlen Lujza. 
Planul simetric al castelului, ornamentele bogate ale holului principal și parapetele din fier forjat sunt dovezile clare că în acest castel s-a trăit în condiții de lux. În timpul lui Máriaffi Lajos al III-lea și al fiului său, Máriaffi Lajos al IV-lea, castelului i-a aparținut și un parc de 68 de hectare cu plante și pomi rare și speciale, dar și un mic lac frumos.
Familia Máriaffi a deținut castelul până în anul 1945 când odată cu al doilea război mondial, au părăsit țara. După al doilea război mondial castelul a fost naționalizat și a găzduit o stațiune de cercetare agrotehnică până în anul 1990. După evenimentele din martie 1990, în clădire a fost mutată jandarmeria, care l-a folosit până în anul 2000, când castelul a fost retrocedat moștenitorului familiei Máriaffi aflat în Canada. Monumentul istoric distrus în era socialistă a fost cumpărată de consiliul local, iar după lucrările de restaurare care au durat mai mulți ani i s-a redat strălucirea de altădată. Din 2020 castelul servește ca o locație specială a cununiilor civile, aleasă de numeroase cupluri. În curând castelul va funcționa ca un centru cultural turistic.