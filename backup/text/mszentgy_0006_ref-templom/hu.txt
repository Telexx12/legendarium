A MAROSSZENTGYÖRGYI REFORMÁTUS EGYHÁZ
Az 1600-as évek derekáig Marosszentgyörgy református anyaegyház volt és hozzá tartozott filiaként Jedd. A Petki család rekatolizációs törekvései miatt az helyi református egyház jelentősége csökkent.
A 18. század végére javultak a viszonyok, rendeződött a jeddi pap és tanító szentgyörgyi szolgálata. Az 1700-as évek utolsó harmadában éppen a falu úrnője adományozott az eklézsiának kegyszereket, klenódiumokat. Az egyházközség új földekre is szert tett, főként adományokból. 1823-ban gróf Petki József özvegye egy hét vékás földet adott a szentgyörgyi református egyháznak. Erre a földrészre épült az imahely. Megvolt tehát a kis imaház, de ez még mindig nem az igazi, az egyre növekvő egyházközség igényeinek egyre kevésbé felelt meg. Már 1908-ban 15 tagú templomépítési bizottságot választottak, hogy az istentiszteleti hajlék építését előkészítsék. 1918 decemberében „anyasítási” kérelmet nyújtottak be az esperességhez és kérték egy „új papi hivatal” nyitását Marosszentgyörgyön. Erre végül 1926-ban került sor. Végre 1935-ben sikerült felépíteni – püspöki és patrónusi segítséggel – a templomot is, amely egyben helyt adott az iskolának és a paplaknak is. 1981-ben lebontották a hajdani iskola folyosóját és tanácstermet építettek, mely alkalommal a lelkészi lakást is kibővítették. 1988-ban újra foglalt az állam az egyházközség földjéből. Ez alkalommal 11 ár területet sajátítottak ki tömbházlakás építésére. 
1991-től testvér-gyülekezeti kapcsolat alakult ki a hollandiai Niyverdal-i gyülekezettel, amelynek tagjai aztán nagyon sokat segítették a szentgyörgyi gyülekezetet. 1994-ben megindult a templomtorony építésének az előkészítése Kali Ellák tervei szerint. Lebontódott portikus, és a kis harang számára torony épült 1995 karácsonyára. Az egyház akkori lelkipásztora Adorjáni László, aki 2003-ig szolgál a gyülekezetben. Nyugdíjba vonulása után az egyháztagok Becsky Eörs tiszteletes urat választották és hívták meg lelki gondozójuknak. Az egyház keretében működik a Reménység Református Vegyeskar, a Shalom ifjúsági csoport, a református nőszövetség. Református értelmiségek, zenészek hozták létre a Manna együttest, amely modern hitéleti dalokkal szolgálja a közösséget. A templomban található az első és a második világháborúban elesett marosszentgyörgyi magyar katonák emléktáblája.
