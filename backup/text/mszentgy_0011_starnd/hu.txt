Marosszentgyörgyi sós fürdő
A sós vizeiről és ásványi iszapjáról híres marosszentgyörgyi sós fürdő története az 1880-as évekre nyúlik vissza. Ekkor hoztak létre első alkalommal felszíni forrásból származó természetes sós vízzel feltöltött medencét, amelyet fürdőnek használtak, és amely Csete György nevéhez kötődik. Az első írásos említés, amely kiemeli a sós fürdő terápiás értékét, az 1900-as évekre tehető. Ebben az időszakban két sós medence volt használatban, bérelhető szobák, egy étterem és egy park állt a vendégek rendelkezésére. 1902-ben szervezték meg a fürdőtelep hivatalos megnyitóját. Kerékpárokkal, kocsikkal és szekerekkel megtett kirándulások, művészeti programok és sportversenyek tarkították az ünnepélyes rendezvényt. Az eseményről beszámolt a Székely Lapok helyi napilap is.
Az első sós kutat, amelynek mélysége 864 m volt, 1912-ben fúrták. Az 1960-as és 1970-es években két újabb sós vizes kutat fúrtak, 799 m és 915 m mélységben. 1920 és 1924 között megépült három sós vizes fürdő öltözőkabinokkal és stranddal, továbbá meleg vizes medencével ellátott kezelési bázissal, egyéni fürdésben alkalmazott kádakkal, ásványiiszap-pakolással, étteremmel és a parkban pihenőkkel ellátott játszóterekkel egészült ki a kis fürdőtelep.
1938-ban 12 szobás szálloda és orvosi rendelő épült. 1971 és 1983 között 24 ágyas fizioterápiás kórház és orvosi rendelő is működött. 1924-ig a sós fürdőtelep Csete Béla tulajdonát képezte, majd 1948-ig átkerült a Nagyszebeni Általános Takarékpénztár tulajdonába. Ettől az évtől a fürdő tulajdonjogát a román állam vette át. 1982-ben 44 szobával, bárral és orvosi rendelőkkel megnyílt az Apollo Hotel.
A marosszentgyörgyi sós fürdő telepen működő orvosi rendelőben több ismert orvos is dolgozott, köztük dr. Boga Emese (1960–1968); dr. Nagy Irén (1971–1978); dr. Kovács Mária, dr. Ciugudean-Pap Alice, dr. Dan Vlad Filimon (1978–1980), dr. Szabo Etelka és dr. Călin Dorgo.
