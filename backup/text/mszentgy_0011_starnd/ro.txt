Băile Sărate Sângeorgiu de Mureș

Stațiunea cuprinde băile sărate, situate la altitudinea de 350 m. Băile sărate au luat ființă întâmplător. Terenul unde se află azi băile era proprietatea preotului Lădăşan, care în anul 1880 și-a vândut toate bunurile lui Csete György. Acesta avea doi copii care erau îngrijiți de bunica lor. La insistențele ei, Csete a făcut un bazin pe terenul mlăștinos pentru copii, iar în bazinul săpat s-a adunat apă sărată.
În anii 1912-1913 s-a forat o sondă pentru gaz metan, dar de la adâncimea de 864 m a esrupt apă sărată. Csete Béla a cumpărat dreptul de a exploata sonda și a început să dezvolte băile sărate. În anul 1958 s-a forat sonda numărul 2, apoi mai târziu sonda numărul 3.
Factori naturali terapeutici: ape minerale clorurate, sodice, iodate concentrate cu o mineralizare totală de 124,1g/l cu un conținut de iod de 11,4 mg/l, nămol mineral și bioclimat de cruțare.
Indicații terapeutice: afecțiuni reumatismale degenerative, afecțiuni posttraumatice, afecțiuni neurologice periferice, afecțiuni ginecologice, boli respiratorii (astm, laringite, faringite) etc.
Instalații de tratament: bazin colectiv cu apă caldă cu instalații de elongații și saună, cabine individuale pentru băi calde în vană, spatii de odihnă și refacere, împachetări cu nămol, masaj, aparatură de fizioterapie etc.
Baza materială: cabinete medicale cu personal de specialitate, hotel, bazine cu apă sărată pentru tratament și agrement în aer liber, plajă amenajată, solar pentru nudism, sanatoriu, restaurant, bar, locuri de parcare, teren pentru camping, teren cu iarbă și copaci pentru agrement și odihnă.
Până în anul 1924 Băile sărate au fost proprietatea lui Csete Béla, iar apoi a trecut în proprietatea Casei Generale de Economii SA din Sibiu până în anul 1948. În această perioadă Băile Sărate au fost închiriate și administrate de mai multe familii cum ar fi: din anul 1930 familia Kohn și Mitrea, între anii 1940-1941 familiile Kohn și Farkas iar după anul 1944, până la naționalizare, familia Medgyesi.
În anul 1938 s-a construit un hotel cu 12 camere și cabinete medicale, medic fiind prof. universitar doctor docent Mihail Mitrea. În acest spațiu a funcționat un spital de fizioterapie cu 24 de paturi și un cabinet medical.
Băile Sărate din Sângeorgiu de Mureș a avut următorii medici: dr. Boga Emese (1960-1968); dr. Nagy Irén (1971-1978); dr. Kovács Mária, dr. Ciugudean-Pap Alice, dr. Dan Vlad Filimon (1978-1980), dr. Szabo Etelka și dr. Călin Dorgo.
După anul 1950 Băile Sărate au avut mai mulți administratori: Erdös Iosif, Kurunczi András, Szabo Ildiko, Iosif Eugen, Bad Felicia, Rettegi Ludovic și Ilarie Gh. Opriș.
În anul 1982 s-a dat în folosință Hotelul Apollo cu 44 camere și 88 de paturi, cu bar și cabinete medicale.
